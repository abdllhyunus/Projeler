# Hayat, Matematik
Matematik, evrenin dilidir. Evrenin ve varoluşun dilinden anlamak için de matematik bilgisi gereklidir. Ancak bu bilgi, bize okullarda öğretildiği gibi safi işlem yapma üzerine olmamalıdır. Matematikteki her şeyi somut olarak algılayabilme, akılda canlandırabilme ve en önemlisi, bu bilgileri harmanlayıp yeni bilgiler üretebilme, matematiğin asıl konusu olmalıdır. Gerçek matematik budur ve matematik sadece bir robot gibi belli komutları gerçekleştirme değildir. Matematiğin üç boyutlu olarak düşünülüp uzaydaki yansımalarını gözlemlemek, insan için çok değerli olan hayal gücünü ve düşünme kabiliyetini geliştirir. Ancak diğer türlü, yani klasik yöntemde, insan bir makine gibi, sadece amaçlanan sonuca ulaşmak için bir araç olarak kullanılır. Bırakın makine işlerini makineler yapsın ve insan en güçlü silahını, yani aklını ve düşünme kabiliyetini kullansın. Bu açıdan bakıldığında matematiğin çok daha ilgi çekici ve anlaşılır olduğu görülecektir. Çünkü matematiği zor ve anlaşılmaz kılan tam da doğasına ters olan kurallar ve zorunluluklar, işlemler bütünüdür. Oysaki bunlar matematiği insan aklına yerleştirmek için kötü bir yöntemdir, bunlar sadece ezberlenen, açıp bir kağıttan bakmakla zihinden yapmanın hiçbir farkı olmayan işlerdir. Açıp kağıttan bakmak pek tabii zihni tembeleştirir. Bunda herhangi bir yanlış anlaşılma yok. Ancak sırf zihinde tutulması için formüller ve kurallar yığınlarını insana göstermek gaddarcadır. Eğer insanın o öğrendiği şeylerden yeni bir şeyler çıkarması mümkün değilse. Bu da şimdiki öğrenme biçimiyle pek mümkün değil. Çünkü böyle bir geliştirme ve üretme biçimi, ancak ve ancak matematiğin saf ve bütün olarak, gerçek hayattaki izdüşümlerini kafada oturtarak temellenmesini sağlamayla mümkün olabilir. Bu yüzden klasik matematik öğrenme biçimi insanı matematikten soğutur ve üretkenliği azaltır.

Böyle bir durumla baş edebilmek için eski usüller ve geri kafalar eğitimden temizlenmelidir. Esnek düşünebilen, felsefi taraftan da olaylara anlam kazandırabilen insanlar bu işlerle uğraşmalıdır. Çünkü matematik bir bakıma da felsefedir. Felsefenin yol göstericisi konumunda olabilir. Evrendeki büyük, küçük her şeyden pay alarak farklı düşünce kalıpları üretmek mümkündür. Mümkün olan bir başka şey ise, evrenin dilini yani matematiği elimizden geldiğinde çözmektir. Çok tuhaf gibi gözükebilir, ancak matematik kendi içinde oldukça tutarlı ve gözlemlenebilir bir yapıdır. Her şey bir sebebe dayanır ve her sebep bir sonuç doğurur. Tam da determinist ve materyalist bir dildir matematik. O her şeyin sağlamasını yapar ve insanın onu çözmesi için bekler.

Şimdi burada ilginç bir soru ortaya çıkar: Matematik var mıdır, yoksa uydurma mıdır? Bu soruyu açacak olursak, ya evrende matematik vardır ya da insan evreni kendi aklına alabilmek için matematiği uydurmuştur. Bu nasıl olabilir? Şöyle ki, eğer bir şey kendi içinde tutarlı ve bütün halindeyse, ona vurulan etiketler de tutarlı ve bütün olacaktır.  İlginçtir ki bu tam da matematiğin doğasıdır. Matematik kendi içinde tutarlıdır ancak bu tutarlılığı kendinden mi kaynaklanır yoksa etiketlerden mi belli değildir. Şöyle ki, biz '1'e, bir dediğimiz için mi bu sayı kendini tanımlar, yoksa hayatta somut olarak, 'bir'i gözlemleyebildiğimiz için mi tanımlanır? Biz bunu gözlemleyebiliriz, 'bir' bir şeyin tekillik halidir. Ya da başka bir açıdan ele alacak olursak, '2', '1' olduğu için mi vardır? Yani 1 olmasa 2 olabilir mi? Eğer biz evreni matematikle anlamaya çalışıyorsak, ikisinde de aynı patikayı takip edebiliriz. Bunu da şöyle yapacağız: Matematikte, her şey, bir başka şeyle anlam kazanır, ancak o zaman asıl soruna geliriz: İlk şey ne zaman ortaya çıkmıştır? Aynı soruyu evren için de sorabildiğimize göre, matematik evrenin dilidir ve hayatta her şeyi matematik olarak görebiliriz.
