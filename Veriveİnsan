# Veri ve İnsan

Veri bilimi, ilk kez duyulduğunda insanda merak uyandıran bir kavram. Birçoğumuzun da bu kavramla yeni tanıştığını varsayabiliriz. Gelişen dünya ve internet dünyası, -biz bunu içinde bulunduğumuz dünyanın alt kümesi olarak görebiliriz- bize her zamankinden daha fazla veri üreten koca bir fabrikaya dönüştü ve bu verilerin pek tabii işlenmesi ve anlamlı hale gelmesi gerekiyor. İşte bu noktada veri bilimci devreye giriyor. Makine ve insan arasındaki ilişki; kimisi için savaş ancak veri bilimci için her makine, makine dili bir araç haline geliyor. Kitleleri segmente etmek, onların davranışlarını anlamak ve genel bir tablo içinde ele alabilmek sosyolojiden tutun finansa, ekonomi ve politikaya varana değin, her alanda büyük bir güç, gereklilik haline gelmiş durumda. Belki veri her zaman vardı, ancak tarihte hiçbir zaman bu kadar çok veri olmadı ve en önemlisi de, bu kadar çok kayıt altına alınmadı. Big data dediğimiz, koca veri kümeleri veri tabanlarında işlenmeyi bekleyen binlerce davranış kalıpları, aslında kalıba oturtulmaya ihtiyaç duyan, eğer bir veri bilimci gözüyle bakılmazsa anlamsız sayılar ve makine kodları. Burada insan ve makine arasındaki ilişki daha da bir güçleniyor ve insan, bu büyük veri yığınlarının üstesinden gelebilmek için makinelere ihtiyaç duyuyor. Tabii ki bir makineyle iletişim kurabilmek ve onunla anlaşıp isteklerimizi gerçekleştirmesini sağlayabilmek için öncelikle onun dilinden konuşmamız, yani programlama dillerini bilmemiz gerekir. Aynı dili konuşan iki farklı ırk, biri yaratan diğeri yaratılan ancak yaratan yaratılana muhtaç durumda. Bunun sebebi belki de insanın acizliğidir, yine de unutmamak gerekir ki her insan beyni kocaman bir veri tabanıdır ve kodları görselleştiren, temas ettiğimiz her şeyi anlamlandırıp işleyen bir makinedir aynı zamanda. Bias dediğimiz ve modellemelerin, makinelerin maruz kaldığı insansı yönümüz ister istemez veri işlemelerimize de gölge düşürüyor, ancak bu durum bir dezavantaj olarak anlaşılmamalı. Çünkü veri sahibi insandır ve model de insansı olmalıdır. Belki de insanla makinenin ilk teması, yaratılanın yaratandan aldığı en büyük pay bu biaslardır. 

Yunanlılarda tanrıların insan formunda resmedilmesi tuhaf karşılanabilir. Ancak bir düşünce vardır ki, o da tanrının insanı kendi formunda yarattığı düşüncesidir. İşte, makinelerin öğrenmelerinde, yarattığı modellerde insana benzemesinin sebebi de bu olabilir: İnsan makineleri kendi suretinde yaratmıştır. Bu açıdan bakıldığında verilerin işlenirkenki ortaya çıkan biaslar hoş karşılanabilir. İnsanın makinede kendini görmesi, ona kendinden bir parça vermesidir. Biz bu durumu, büyük verileri işleyen insanların farklılıklara sahip olmasını sağlayarak giderebiliyoruz. Ne kadar çeşitli insan bir araya gelirse ve beyin fırtınasıyla veri işlemeye başlarsa, o kadar çok genele hitap eden, doğru modeller elde edebiliriz. İşte bu yüzden veri bilimci için çok net bir patika mevcut değil. Yani her isteyen veri bilimci olamaz ancak, her veri bilimci de aynı yollardan yürüyemez. Farklı bakış açıları ve anlayışlar üretebilmek, aynı zamanda matematiksel ve analitik zekaya sahip olmak. Veya vasat bir matematik, istatistik bilgisine sahip olup, geniş bir zihin görüsüne sahip olan, olayları ve insanları anlamaya, kısacası sosyal tarafı kuvvetli bir insan veri bilimci yolunda daha sağlam adımlar atabilir. Bu yüzden net olarak bir harita çizmek, bir veri bilimciye yol göstermek mümkün değildir. Belki de eşsiz olmak gerekir. Sadece temel sayısal bilimlerde başarı değil, aynı zamanda sosyal konularda da, belki psikoloji, sosyoloji, ekonomi konularında da okuma yapmak, kısacası beyni büyük verilerle donatmak gerekir. 

Veri ve insan arasındaki ilişki, ilk bakışta görülebilecek kadar ortada; şöyle denebilir, insan veri üretir. Bu veri makineler ve kodlar sayesinde anlamlı hale getirilir, tabii ki insan için anlamlı hale getirilir, yoksa makine için yine anlamsızdır. Burada devreye makine öğrenmesi girer ve makine verileri anlamlandırarak hem insan için anlaşılır hale getirir hem de artık kendi de anlamaya başlar. Az önce söylediğim gibi, insan veri üretir, peki ya makine? Bir noktadan sonra makine de veri üretecektir ve bu veriler de anlamlandırılmaya, modellenmeye ihtiyaç duyacaktır. Kulağa tuhaf gelse de, öğrenip yorum yapabilen, yani bir insan gibi davranabilen, bilinci olmasa da, en azından insan gibi düşünebilen bir yapı, davranışlarıyla veri üretecektir. Bu veriler de toplanıp yine veri ambarlarında işlenmek için bulundurulacak. Biz nasıl insanın ürettiği verilerden kitlelerin davranışlarını tahmin edip, çözümler üretiyorsak, aynı şekilde bir süre sonra makinelerin de davranışlarını tahmin etmeye başlayacağız. Bu bir gereklilik haline gelecektir, çünkü makineye insandan ne kadar çok pay verirsek, o kadar çok insansı veri ile karşılaşacağız. Zamanla makine ve modeller arasında pek bir fark kalmayacak, burada da tıpkı insan gibi. Bir insanı diğerine tercih ettiğimizde tam olarak bunun nedenini söyleyemiyorsak, makine ve model tercihlerimizde de bunun nedenini söyleyemeyeceğiz, çünkü her biri birer insan yansıması olacak.
